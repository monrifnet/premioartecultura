+++
title = "Cerimonia"
date = 2008-05-24T10:39:02+02:00
[menu.2008]
weight = 8
+++
## PREMIO ARTE E CULTURA EDIZIONE 2008

### Cerimonia

# La Bagnaia, fra impegno e attualità

#### Tante personalità, ieri pomeriggio, alla consegna del «Premio Arte e Cultura»

ATTUALITÀ, cultura, impegno. Ma soprattutto momento di riflessione su
problematiche complesse e appassionanti, al centro del dibattito dei nostri
giorni.  Questo il significato della cerimonia con cui ieri, nello stupendo
scenario della tenuta di Bagnaia, è stata consegnata la quinta edizione del
Premio Arte e Cultura La Bagnaia, promosso dall’Associazione Culturale Attilio
Monti e dall’Osservatorio Permanente Giovani-Editori.

Un appuntamento prestigioso e ormai tradizionale che riunisce a Bagnaia
autorevoli rappresentanti del mondo giornalistico, della cultura, dell’economia
e delle istituzioni.  Anche ieri a fare da padroni di casa c’erano il
Presidente della Poligrafici Editoriale Spa, il gruppo che edita i tre giornali
La Nazione, Il Resto del Carlino e il Giorno, Marisa Monti Riffeser, e il Vice
Presidente e Amministratore Delegato Andrea Riffeser Monti. Il primo premio,
come riferiamo ampiamente in pagina nazionale, è stato vinto dalla quarta M
(anno 2007-2008) dell’Istituto tecnico commerciale turistico «Cesare Arzelà» di
Sarzana, con un lavoro dal titolo «L’incontro con l’altro. Zibaldone di
pensieri liberamente tratti da interviste, letture, giornali»; il secondo
premio è andato invece alla I B dell’Istituto Leonardo da Vinci di Firenze,
mentre il terzo alla seconda B del liceo Psico-socio-pedagogico di Vigevano
(Pavia).

La consegna è stata preceduta da un un confronto-intervista a Monsignor Rino
Fisichella, Presidente dell'Accademia Pontificia per la vita cui hanno
partecipato Bruno Vespa e Andrea Ceccherini, Presidente dell'Osservatorio
Permanente Giovani-Editori. 

Temi di grande impegno quelli stimolati dal dibattito - i giovani, il rapporto
con l’amore, la vita, l’attualità politica - su cui hanno avuto modo di
esprimere la propria opinione anche alcuni dei numerosissimi studenti (oltre
duecento) riuniti a Bagnaia e ai quali, nel ricordo del padre Attilio Monti, il
significato del premio è stato illustrato, con parole a tratti commosse, dalla
Presidente Marisa Monti Riffeser.
