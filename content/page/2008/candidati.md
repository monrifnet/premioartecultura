+++
title = "Candidati"
date = 2008-05-24T10:39:02+02:00
[menu.2008]
weight = 6
+++
## PREMIO ARTE E CULTURA EDIZIONE 2008

### Candidati

L’Osservatorio Permanente Giovani Editori e l’Associazione Culturale Attilio
Monti hanno realizzato insieme un Concorso, che si è inserito nel contesto del
"Il Quotidiano in Classe“, per sensibilizzare i giovani sul tema del dialogo
interculturale e dell’integrazione possibile, passando anche attraverso la
cultura dell’informazione, aiutando i giovani a superare quei preconcetti,
pregiudizi e stereotipi che troppo spesso sono figli dell’ignoranza.

Lo scopo di questo Concorso è quello di favorire tra i ragazzi la tendenza al
dialogo e non al silenzio, al confronto e non allo scontro, all’iterazione e
non all’isolamento.  La scuola e la classe intese quindi come una palestra di
vita attiva nelle quali l’Osservatorio e l’Associazione Culturale Attilio Monti
si fanno promotori di un’iniziativa dall’alto valore civile e sociale, di una
nuova sfida tesa a dare il proprio contributo all’educazione interculturale.  A
studenti e docenti è stato chiesto di informarsi e di discutere in classe sul
valore e l’importanza del dialogo e del confronto, prendendo spunto dalle
pagine dei quotidiani che hanno ricevuto a scuola.  Dopo aver lavorato in
classe per approfondire insieme questi argomenti, gli studenti sono stati
invitati a creare un elaborato, un tema scritto, frutto di una riflessione
attenta, articolata e strutturata sugli argomenti indicati (valore e importanza
del dialogo e del confronto).  In ogni classe ciascuno degli studenti ha
scritto il proprio tema, ma solo uno di questi è stato scelto dalla classe per
partecipare al Concorso.  Infatti il Gruppo Classe - gli studenti quindi non i
docenti - una volta raccolti e letti i temi si è riunito ed ha scelto quale
elaborato far partecipare al Concorso.  L’elaborato scelto è stato accompagnato
da una pagina di presentazione per presentare il Gruppo all’interno del quale è
stato partorito, spiegando chi sono i partecipanti uno ad uno e raccontando il
percorso che ha portato a questa scelta: dal lavoro iniziale in gruppo, alla
stesura del tema, alla scelta dell’elaborato più rappresentativo per il Gruppo.

Il concorso è partito tra la fine del mese di Novembre e l’inizio di Dicembre
2007, entro il 31 Marzo 2008 le classi hanno preparato i temi e li hanno
inviati all’Osservatorio.

Al termine del Concorso, un’apposita Giuria si è messa all’opera per valutare
tutti gli elaborati che sono pervenuti e ha scelto i 3 migliori temi che
saranno i vincitori del Concorso.

Il 26 Settembre 2008 l’Osservatorio ha promosso un evento conclusivo, che si è
tenuto al Borgo la Bagnaia nel contesto dell’annuale “Premio Arte e Cultura –
La Bagnaia”, organizzato dall’Associazione Culturale Attilio Monti, dove sono
stati assegnati i premi per i vincitori del Concorso.
