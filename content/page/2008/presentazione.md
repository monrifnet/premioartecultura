+++
title = "Presentazione"
date = 2008-05-24T10:37:37+02:00
[menu.2008]
weight = 1
+++
## PREMIO ARTE E CULTURA EDIZIONE 2008

### Presentazione

5A EDIZIONE DEL “PREMIO ARTE E CULTURA – LA BAGNAIA” promosso
dall’”Associazione Culturale Attilio Monti”

26 SETTEMBRE 2008 

L’“Associazione Culturale Attilio Monti” nasce dalla volontà di Marisa Monti
Riffeser di ricordare l’editore, l’imprenditore, ma soprattutto l’uomo che
seppe coniugare capacità industriali e profonda sensibilità civile e sociale.

Il “Premio Arte e Cultura – La Bagnaia” ha lo scopo di mettere in luce quei
personaggi che, attraverso la loro etica di vita e la loro professionalità, si
sono particolarmente distinti nel proprio campo e che vengono vissuti come
punti di riferimento in termini di conoscenza, sviluppo della cultura e che
hanno contribuito al benessere ed al progresso della civiltà.

Marisa Monti Riffeser, per ricordare il profondo amore che ha sempre legato il
Cavalier Monti alle nuove generazioni, aveva deciso di rendere i giovani
protagonisti e giuria della prima edizione del premio: 750.000 giovani (tutti
gli studenti che nel 2004 avevano preso parte al progetto dell’ “Osservatorio
Permanente Giovani-Editori”) erano così stati chiamati a votare il giornalista
o la giornalista che meglio aveva saputo rivolgersi a loro, che meglio aveva
saputo interpretare il loro mondo. La giovane giuria scelse due vincitori: una
grande firma della carta stampata, il Professor Francesco Alberoni, ed un
protagonista della comunicazione televisiva, l’allora Direttore del TG5 Enrico
Mentana.

Per l’edizione 2005 la giuria che ha designato il vincitore è stata composta
dai Direttori dei quotidiani che hanno aderito al progetto "Il Quotidiano in
Classe". Tramite un sondaggio realizzato direttamente dall'“Osservatorio
Permanente Giovani – Editori”, i Direttori hanno votato il personaggio italiano
del mondo dell’economia che secondo il loro parere si è maggiormente distinto
nel corso del 2004. Il premio, consegnato in occasione della 4a edizione del
Convegno “Crescere tra le Righe – Giovani, Editori e Istituzioni a Confronto” è
andato al Professor Mario Monti.

Per l’edizione 2006 l’Associazione ha deciso di rivolgere il proprio interesse
a tutti coloro che hanno dedicato la loro vita alla solidarietà ed all’impegno
nei confronti degli altri. Il tema del “Premio Arte e Cultura – La Bagnaia”
2006 è stato “Il Significato della Solidarietà” ed i candidati Mariapia
Fanfani, Sugata Mitra, Scott Neeson e Marilis Windisch-Graetz. In
quest’occasione la giuria, composta da personaggi del mondo della cultura,
dell’arte e dell’economia, ha scelto Mariapia Fanfani, premiata il 7 ottobre
nel corso della Cena di Gala organizzata a Bagnaia per celebrare il Centenario
della nascita del Cavalier Attilio Monti.

Nel 2007 il Premio è tornato all’interno del Convegno “Crescere tra le Righe –
Giovani, Editori e Istituzioni a Confronto”. Il 25 maggio il premio è stato
consegnato alla giornalista Karen Elliott House scelta tra la terna di
candidate proposte dall’Associazione (con lei in gara Lilli Gruber e Silvie
Kaufman) per essersi maggiormente distinta nel raccontare con coraggio storie
che hanno saputo squarciare i veli del conformismo.

Per l’Edizione 2008, svolto il 26 settembre presso il Borgo La Bagnaia,
l’Associazione Culturale Attilio Monti in collaborazione con l’Osservatorio
Permanente Giovani-Editori ha individuato nell’EDUCAZIONE AL DIALOGO
INTERCULTURALE il tema del Premio Arte a Cultura La Bagnaia.

Un’iniziativa che si sviluppa nell’ambito del progetto "Il Quotidiano in
Classe" che trova nella Scuola il suo habitat naturale e che è capace di
rafforzare il ruolo dell'istruzione come mezzo importante per insegnare la
diversità, aumentare la comprensione degli altri e delle altre culture e
sviluppare competenze e migliori prassi sociali, nonché mettere in evidenza il
ruolo centrale dei mezzi di comunicazione, dei quotidiani in particolare, nella
promozione del dialogo, del rispetto e della comprensione reciproca.
