+++
title = "Premio"
date = 2013-05-24T10:39:17+02:00
[menu.2013]
weight = 6
+++
##  PREMIO ARTE E CULTURA EDIZIONE 2013

### Premio

<img src="/img/premio_2013.jpg" width="420">

**A Emma Marcegaglia il premio 'Arte e Cultura' dell'associazione Attilio Monti**

La Bagnaia (Siena), 24 maggio 2013 - Emma Marcegaglia è la vincitrice dell'ottava edizione del 'Premio Arte e Cultura - La Bagnaia', assegnato dall'Associazione Culturale Attilio Monti all'interno del convegno 'Crescere tra le Righe - Giovani e Istituzioni a Confronto' promosso dall'Osservatorio permanente Giovani Editori.

All'ex presidente di Confindustria è stato attribuito il prestigioso riconoscimento "in omaggio alla strada finora percorsa, volta ad essere un esempio del fare, quale connubio di sviluppo imprenditoriale e della Nazione, che le ha permesso di raggiungere il prestigioso obiettivo di essere il primo imprenditore italiano a guida dei colleghi europei, portatrice di un messaggio positivo per il nostro Paese e per la sua ripresa".

Da diversi anni quella tra l’Associazione Culturale Attilio Monti e l’Osservatorio Permanente Giovani Editori si conferma come una partnership perfetta, legata da un unico filo conduttore: i giovani. Sono sempre stati proprio questi ultimi gli unici e veri protagonisti di tutte le edizioni del Premio, perché rappresentano in questo contesto, così come nella vita reale, il futuro, la speranza nonché la conoscenza, vecchia e nuova. Un’esaltazione dunque delle nuove generazioni senza mai, però, dimenticare la figura peculiare del passato, ma pur sempre viva, a cui si è ispirato: il Cavaliere Attilio Monti.

Sono passati nove anni, infatti, da quando l’Associazione Culturale Attilio Monti, per volontà del suo presidente Marisa Monti Riffeser, ha istituito il premio e in tutti questi anni l’evento è rimasto fedele al duplice obiettivo di ricordare l’editore, l’imprenditore ma soprattutto l’uomo che ha saputo coniugare capacità industriali e profonda sensibilità civile e sociale, gettando però sempre uno sguardo alla modernità e alla cultura in tutte le sue sfaccettature.

Il Premio Arte e Cultura - La Bagnaia 2013, come nelle precedenti edizioni, si fregia del patrocinio del Senato della Repubblica, della Camera dei Deputati, della Presidenza del Consiglio dei Ministri, dei Ministeri degli Affari Esteri, per i Beni e le Attività Culturali, dello Sviluppo Economico e del Lavoro, nonché della Medaglia della Presidenza della Repubblica che il Presidente Giorgio Napolitano ha voluto destinare al vincitore della 8° edizione.

"Bisogna che il Paese apra finalmente le porte al rinnovamento e che tutta questa burocrazia che rallenta e impedisce lo sviluppo sia spazzata via. Una volta per tutte”, ha detto la presidente Marisa Monti Riffeser durante il suo intervento al convegno 'Crescere tra le righe'.
