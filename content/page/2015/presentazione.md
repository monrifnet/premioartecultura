+++
title = "Presentazione"
date = 2015-05-24T10:37:37+02:00
[menu.2015]
weight = 1
+++
## PREMIO ARTE E CULTURA EDIZIONE 2015

### Presentazione

L’“Associazione Culturale Attilio Monti” nasce dalla volontà di Marisa Monti Riffeser di ricordare l’editore, l’imprenditore, ma soprattutto l’uomo che seppe coniugare capacità industriali e profonda sensibilità civile e sociale. 

Il “Premio Arte e Cultura – La Bagnaia” ha lo scopo di mettere in luce quei personaggi che, attraverso la loro etica di vita e la loro professionalità, si sono particolarmente distinti nel proprio campo, vengono vissuti come punti di riferimento in termini di conoscenza, sviluppo della cultura e hanno contribuito al benessere ed al progresso della civiltà.
Marisa Monti Riffeser, per ricordare il profondo amore che ha sempre legato il Cavalier  Monti alle nuove generazioni, aveva deciso di rendere i giovani protagonisti e giuria della prima edizione del premio: 750.000 giovani (tutti gli studenti che nel 2004 avevano preso parte al progetto dell’“Osservatorio Permanente Giovani-Editori”) erano così stati chiamati a votare il giornalista o la giornalista che meglio aveva saputo rivolgersi a loro, che meglio aveva saputo interpretare il loro mondo.
La giovane giuria scelse due vincitori: una grande firma della carta stampata, il professor Francesco Alberoni, e un protagonista della comunicazione televisiva, l’allora direttore del TG5 Enrico Mentana.

Nel  2005 la giuria che ha designato il vincitore era composta dai direttori dei giornali che hanno aderito al progetto "Il Quotidiano in Classe". Tramite un sondaggio realizzato direttamente dall'“Osservatorio Permanente Giovani – Editori”, i direttori hanno votato il personaggio italiano del mondo dell’economia che secondo il loro parere si era maggiormente distinto nel corso del 2004. Il premio, consegnato in occasione della 4a edizione del Convegno “Crescere tra le Righe – Giovani, Editori e Istituzioni a Confronto” è stato assegnato al professor Mario Monti.

Per l’edizione 2006 l’Associazione ha deciso di rivolgere il proprio interesse a tutti coloro che hanno dedicato la loro vita alla solidarietà e all’impegno nei confronti degli altri. Il tema del “Premio Arte e Cultura La Bagnaia” 2006 era “Il Significato della Solidarietà’” e i candidati Mariapia Fanfani, Sugata Mitra, Scott Neeson e Marilis Windisch-Graetz. In quell’occasione la giuria, composta da personaggi del mondo della cultura, dell’arte e dell’economia ha scelto Mariapia Fanfani, premiata il 7 ottobre nel corso della Cena di Gala organizzata a Bagnaia per celebrare il centenario della nascita del Cavalier Attilio Monti.



Nel 2007 il Premio è tornato all’interno del Convegno “Crescere tra le Righe – Giovani, Editori e Istituzioni a Confronto” e il 25 maggio è stato consegnato alla giornalista Karen Elliott House. Scelta tra le candidate proposte dall’Associazione (con lei in gara Lilli Gruber e Sylvie Kaufmann) per essersi maggiormente distinta nel raccontare con coraggio storie che hanno saputo squarciare i veli del conformismo. 

Per l’edizione 2008, l’Associazione Culturale Attilio Monti in collaborazione con l’Osservatorio Permanente Giovani-Editori ha individuato nell’Educazione al Dialogo Interculturale il tema del Premio Arte e Cultura La Bagnaia, coinvolgendo tutti gli studenti che partecipano alle attività dell’Osservatorio e valorizzando le tre dimensioni che hanno meglio contribuito a raggiungere il risultato di collaborazione tra studenti, classi e scuole. Le tre classi vincitrici sono state premiate il 26 settembre a Bagnaia con un finanziamento per il loro istituto.

Per il Premio 2009 l’Associazione si è ispirata alla vita del Cavaliere Attilio Monti, «un grande italiano» che ha posto tutte le sue energie e il suo impegno al servizio della crescita del nostro Paese nel Mondo. Il Premio, intitolato a quanti si sono distinti nel tenere alto l’orgoglio della nostra bandiera a livello internazionale, è stato conferito il 22 maggio all’ambasciatore Francesco Paolo Fulci. Sono stati inoltre assegnati due Premi Speciali a Maurizio Gasparri ed Emmanuele Francesco Maria Emanuele.

In occasione della proclamazione dell’anno 2011 come “Anno della Cultura Cinese in Italia e della Cultura Italiana in Cina”, ancora una volta il tema del Premio Arte e Cultura La Bagnaia è stata l’interculturalità. Mettendo in evidenza l’importanza che questo strumento unico di sensibilizzazione ricopre nella promozione di una società pluralistica e dinamica in Europa e nel mondo intero l’Associazione Culturale Attilio Monti ha così proclamato vincitore l’ambasciatore della Repubblica Popolare Cinese in Italia Ding Wei, promotore indiscusso dello scambio interculturale tra cinesi e italiani. 

Nel 2013 l’Associazione Culturale Attilio Monti ha premiato Emma Marcegaglia quale esempio del fare, quale connubio di sviluppo imprenditoriale e della Nazione, che le ha permesso di raggiungere il prestigioso obiettivo di essere il primo imprenditore italiano a guida dei colleghi europei, portatrice di un messaggio positivo per il nostro Paese e per la sua ripresa.
