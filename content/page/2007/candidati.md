+++
title = "Candidati"
date = 2007-05-24T10:39:02+02:00
[menu.2007]
weight = 6
+++
## PREMIO ARTE E CULTURA EDIZIONE 2007

### Candidati

<img src="/img/candidati_2007_1.jpg" width="420"/></a>

Dopo essersi laureata presso la Facoltà di Giurisprudenza e all’Institut d’Etudes Politiques di Aix en-Provence, **Sylvie Kaufmann** giornalista storica nonché caporedattore dell’edizione francese del giornale Le Monde, inizia la sua lunga carriera frequentando il Centro di Formazione dei Giornalisti di Parigi.

Nel 1987 Sylvie Kaufmann, dopo aver collaborato come corrispondente estera per l’Agence France-Presse, inizia a scrivere per il giornale Le Monde come corrispondente da Mosca.
Dal 1988 al 1993 segue, in veste di corrispondente dell’Europa Centro-Orientale, due eventi di rilevante importanza: il collasso dell’impero Sovietico e la nascita delle nuove democrazie europee “market-oriented”.

In seguito Sylvie Kaufmann si trasferisce negli Stati Uniti d’America dove inizia la sua corrispondenza da Washington per diventare, dal 1996 al 2001, capo redattore della sede di New York.

I terribili eventi dell’11 settembre segnano per Sylvie Kaufmann un periodo di grande impegno che la obbliga a dividersi tra Parigi e gli USA.
Sarà lei, infatti, ad assumersi il compito non facile di seguire e trattare i dolorosi strascichi lasciati dagli attacchi terroristici oltre che documentare la cronaca di storie difficili nell’America Latina.

Per l’eccellente professionalità dimostrata attraverso la descrizione degli eventi del post 11 settembre nel 2002 viene insignita del Thucydide Journalim Award da parte dell’Università di Parigi.

L’ampia preparazione universitaria d’impronta politico-economica ha da sempre portato la Kaufmann ad interessarsi delle diverse questioni politiche e sociali dei paesi che l’hanno ospitata.
Attraverso la sua penna la Kaufmann ritrae la nostra società “postindustrielle” con rigore analitico, mettendo in evidenza i punti deboli e i punti di forza delle nuove e vecchie realtà economiche, affrontando con lungimiranza i temi sociali più scottanti della cronaca internazionale come la guerra in Iraq, le comunità ebraiche d’America, ma anche l’impatto ambientale del progresso mondiale.



<img src="/img/candidati_2007_2.jpg" width="420"/>

**Dietlinde Gruber**, detta Lilli, dopo essersi laureata a Venezia presso la facoltà di Lingue e Letterature Straniere, svolge il praticantato giornalistico nella sua città natale, in particolare nell’allora unica televisione privata dell’Alto Adige “Telebolzano”e nei quotidiani “L’Adige” e “Alto Adige”.
In seguito approda in RAI, dapprima a Sender Bozen, il canale in lingua tedesca, poi alla redazione del Tg3 Regionale del Trentino-Alto Adige. Più tardi viene chiamata dal direttore del Tg2 Antonio Ghirelli a condurre il telegiornale della Mezzasera e della Notte, nella redazione di politica estera. Nel 1987 il nuovo direttore del Tg2 Alberto La Volpe decide di promuoverla alla conduzione del telegiornale delle 19.45 diventando così la prima donna in Italia a condurre un Tg di prima serata.
Nel 1988 diventa inviata di politica internazionale, in Austria con lo scandalo Waldheim, l’anno dopo in Germania dell’Est dove racconta il crollo del Muro di Berlino.
Nel 1990 viene chiamata da Bruno Vespa al Tg1, dove per due anni segue gli eventi più importanti di politica estera: dalla Guerra del Golfo al crollo dell’Unione Sovietica, dal conflitto iraelo-palestinese alla Conferenza di pace per il Medio Oriente, fino vittoria di Bill Clinton alle presidenziali del 1992.
Nel 1993 vince la prestigiosa borsa di studio della University of Chicago, la “William Bentos Fellowship for Broadcasting Journalists”.
Nel 1994, dopo il talk-show politico “Al voto, al voto”, passa alla conduzione del TG1 delle 20.00. Continuerà a lavorare come inviata all’estero e a condurre gli Speciali sulla politica internazionale e i viaggi del Papa, che segue in Terra Santa e in Siria.
Durante la sua carriera giornalistica ha seguito numerosi altri eventi di rilevante importanza tra cui: la guerra nella ex-Jugoslavia, i test nucleari francesi a Mururoa nel Pacifico, le elezioni parlamentari e presidenziali in Iran, gli attacchi terroristici alle Torri Gemelle e al pentagono dell’11 settembre 2001 e l’anniversario della tragedia nel 2002, la crisi irachena e la guerra contro l’Iraq.
Resta a Bagdad per tre mesi, un’esperienza quest’ultima che è alla base del libro pubblicato nel 2003 “I miei giorni a Bagdad” diventato un vero e proprio best-seller con oltre centomila copie vendute.
Nel novembre del 2003 riceve dall’allora Presidente della Repubblica Ciampi la Onorificenza di Cavaliere OMRI come giornalista inviata in Iraq, dove ritorna per il primo anniversario della guerra.
Rilevanti sono anche le esperienze professionali di Lilli Gruber in ambito europeo ed internazionale, esperienze favorite dalla vasta competenza linguistica della stessa.
Impegnata anche nel sociale, Lilli Gruber per anni partecipa all’attività sindacale dell’Usigrai, dove si batte per una cultura delle regole con concorsi pubblici per le assunzioni, percorsi di carriera trasparenti, diritti dei precari e delle donne.
Nei primi mesi del 2002 viene invitata come “visiting scholar” a Washington al SAIS ( School of Advanced International Studies) della John Hopkins University. Segue soprattutto i corsi sul terrorismo internazionale e tiene alcune lezioni sulla politica italiana. Da due anni viene invitata come “discussione leader” al World Economic Forum di Davos. Nel maggio 2004 le viene conferita la Laurea Honoris causa della American University di Roma.
Dal 1998 Lilli Gruber collabora anche con diverse testate giornalistiche sui temi di politica estera in particolare per “La Stampa” e “Il Corriere della Sera”.
Iscritta al gruppo parlamentare del Partito Socialista Europeo, attualmente Lilli Gruber, oltre ad essere membro della Commissione per le Libertà Civili, la Giustizia e gli Affari Interni è anche membro della Commissione per gli Affari Esteri, Presidente della Delegazione per le Relazioni con gli Stati del Golfo, membro della Delegazione per le Relazioni con l’Iran, nonché Vicepresidente dell’Intergruppo Stampa, Comunicazione e Libertà.

Alcuni fra i numerosi riconoscimenti ricevuti da Lilli Gruber: Premiolino (1988), Premio Numeri Uno (1991), Migliore Giornalista Donna (1995), Premio Carlo Schmid (1995), Premio Fregane (1998), Premio Spoleto 2001. Nel 2003 per i reportage dall’ Iraq ha ricevuto il Premio Sirmione-Catullo, il Premio Ischia, il Premio Chianciano e il Premio Guidarello.



<img src="/img/candidati_2007_3.jpg" width="420"/>

**Karen Elliott House** rappresenta senza ombra di dubbio una personalità di spicco all’interno del panorama del giornalismo internazionale.
Laureatasi in giornalismo presso l’Università del Texas ad Austin, dove ha diretto il giornale studentesco, Karen House inizia la sua carriera al Dallas Morning News.

Nel 1974 passa al Journal’s Washington, dove si occupa principalmente di argomenti come l’ambiente, l’agricoltura e lo sviluppo energetico.
Nel 1978 viene nominata Corrispondente Diplomatico e nel 1983 si trasferisce a New York in veste di Vice Direttore della sezione esteri dove, solo un anno più tardi, ne diventa Direttore Responsabile.
Dopo essere stata proclamata Vice Presidente dell’International Group nel 1989, nel 1995 Karen House viene promossa Presidente del Gruppo, ruolo che riveste ancora oggi.
Attualmente, oltre ad essere Presidente del Gruppo Internazionale Dow Jones & Company, continua le corrispondenze dall’estero per il Wall Street Journal, si occupa dello sviluppo del Dow Jones Interactive Publishing e sovrintende la CNBC Europe e la CNBC Asia, due reti facenti parte della società televisiva della Dow Jones in collaborazione con la NBC.

Membro attuale del Council of Foreign Relations, di cui è stata Direttore, nonché membro del Consiglio di Amministrazione dell’Università di Boston e della The Asia Society, Karen House riveste anche la carica di Direttore della Commissione per la Protezione dei Giornalisti. Oltre a far parte della Commissione per il Centro di Studi Strategici Internazionali di Washington è anche membro del Consiglio del RAND Center for Russian and Eurasian Studies e del RAND Center Visiting’s Commitee ovvero due ramificazioni della RAND Corporation, una società non-profit che attraverso la ricerca e l’analisi ha come obiettivo il miglioramento della politica e del processo decisorio internazionali. Socio dell’American Academy of Arts and Sciences, è stata anche membro del Comitato Consultivo della Facoltà di Scienze della Comunicazione presso l’Università del Texas dalla quale ha ricevuto nel 1992 un importante riconoscimento.

Nel 1984 riceve il Premio Pulitzer per la cronaca internazionale grazie ai suoi numerosi servizi in Medio Oriente, il più prestigioso dei numerosi riconoscimenti in ambito giornalistico che Karen House ha ricevuto lungo il percorso della sua carriera:
* 1980 premiata dall’Università Edward Weintal di Georgetown per l’eccellente professionalità dimostrata nella trattazione della politica estera
* 1982 riceve il Premio della Stampa Nazionale dell’Edwin M. Hood Club per essersi distinta da un punto di vista diplomatico nella documentazione della delicata questione in Arabia Saudita
* 1983 riceve il Distinguished Achievement in Journalism Award rilasciato dall’Università del Sud della California
* 1984 e 1988 viene insignita del premio Overseas Press Club’s Bob Considine per il miglior quotidiano sugli affari esteri
* 1992 riceve una carica onoraria dal Lafayette College di Easton.

