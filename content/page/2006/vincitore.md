+++
title = "Vincitore"
date = 2006-05-24T10:39:17+02:00
[menu.2006]
weight = 6
+++
##  PREMIO ARTE E CULTURA EDIZIONE 2006

### Vincitore

# Mariapia Fanfani, una vita per gli altri

Dal 1942 sempre in prima linea a fianco dei poveri e dei diseredati di tutto il mondo 

SOLIDARIETÀ come ragione di vita. Impegno militante sul fronte del volontariato in un disegno umanitario che non conosce confini né etnie.  
Sono 64 anni che Mariapia Fanfani combatte in prima linea le sue battaglie a fianco dei poveri e dei diseredati; delle vittime delle catastrofi planetarie e delle guerre che insanguinano il mondo.

COMINCIÒ tutto nel 1942 con «First Help» e da allora la sua «macchina da guerra» contro la miseria e il dolore non si è più fermata: nelle vesti di Presidente del Comitato Nazionale Femminile della Croce Rossa Italiana e Vice Presidente della Lega delle Società di Croce Rossa e di Mezzaluna (attualmente è Presidente dell’Associazione "Sempre Insieme per la Pace") ha promosso, organizzato e guidato in prima persona spedizioni umanitarie in tutto il mondo, confrontandosi con molti dei protagonisti della storia degli ultimi decenni. Non si è mai arresa di fronte alle difficoltà economiche.  
Perfino con la scelta, dopo l’incontro con Madre Teresa di Calcutta avvenuto agli inizi degli anni 70, di vendere tutti i suoi gioielli all’asta.  
Di fronte a un personaggio così, i membri dell’autorevole giuria chiamati ieri sera a decidere il destinatario della terza edizione del «Premio Arte e Cultura - La Bagnaia» nel centenario della nascita di Attilio Monti, di dubbi ne hanno avuti pochi.  
A spiegare il senso di quel riconoscimento, dopo il caloroso saluto e il “grazie” della padrona di casa, Marisa Monti Riffeser, è stata la presidentessa della giuria Beatrice Rangoni Machiavelli, che ha ricordato come proprio la lotta alla povertà costituisce la vera sfida dell’umanità. Perché la povertà è attentato alla vita, degrada e spinge alla violenza.

<img src="/img/vincitore_2006_1.jpg" width="420"/>  

LEI, MARIAPIA Fanfani, emozionatissima di fronte agli applausi scroscianti della platea dell’auditorium di Bagnaia ha ritirato il premio - una bellissima scultura di Nall - ricordando il suo privilegio di “viandante che ha percorso le strade della sofferenza”, accomunando un po’ la sua esperienza a quella dello stesso Attilio Monti, imprenditore geniale, esponente di quel capitalismo etico fatto anche di impegno umano e solidarietà.

AUTOREVOLISSIMI, anche gli altri candidati arrivati, per così dire, alla finale della solidarietà di Bagnaia, che hanno ritirato come riconoscimento per il loro impegno una pergamena, la riproduzione delle prime pagine dei giornali del gruppo Monti Riffeser - La Nazione, il Resto del Carlino e Il Giorno - oltre a una cospicua somma per finanziare le rispettive associazioni. I premi sono andati a Marilis Windisch-Graetz - Dama Gran Croce di Onore e Devozione del Sovrano Militare Ordine di Malta, da decenni espressione massima dei valori e dei princìpi dell'Ordine, il cui premio è stato ritirato dalla marchesa Etta Carignani di Novoli; a Scott Neeson, scozzese di Edimburgo, che iniziò a fare affari nel settore cinematografico gestendo i drive-in nelle zone rurali ma che durante una breve sosta a Bangkok fu sconvolto dal dramma dei bimbi affamati della città.  
Da lì cominciò la sua opera e il suo impegno sociale fondando un centro di assistenza. Un’esperienza che lo ha poi letteralmente "stregato" portandolo ad abbandonare cinema, industria e ogni proprietà.  
La sua missione, in Cambogia, ora è solo quella di restituire il sorriso ai bimbi diseredati. Eppoi a Sugata Mitra (il riconoscimento è stato ritirato dal principe Fabrizio Caracciolo), scienziato informatico, che ha messo il suo sapere tecnologico al servizio della lotta all'analfabetismo in India installando computer a disposizione di tutti, giovani soprattutto, che hanno così potuto abbattere le barriere dell'emarginazione. Il premio speciale “Attilio Monti” è andato invece al professor Paolo Morselli, medico chirurgo protagonista – come egli stesso ha ricordato - di ben 32 missioni in Africa e in Oriente per operare pazienti afflitti da gravissime patologie.

A FARE da cornice alla serata, ospitata nel centro congressi di Bagnaia e presentata dal direttore de La Nazione Francesco Carrassi (c’erano anche i direttori del Qn Giancarlo Mazzuca, del Giorno Giovanni Morandi e il condirettore di Qn-Qs e direttore di Quotidiano.net Xavier Iacobelli), una foltissima platea – gratificata dagli intermezzi pianistici della bravissima Cristiana Pegoraro - a cui hanno fatto gli onori di casa la Signora Marisa Monti Riffeser e il dottor Andrea Riffeser Monti, editore del nostro gruppo editoriale. Gli ospiti: esponenti del mondo finanziario e imprenditoriale come Cesare Romiti e Guccio Gucci, giornalisti e scrittori come Arrigo Petacco, Roberto Gervaso e Federico Fazzuoli, rappresentanti della nobiltà, come i principi Guicciardini Strozzi e il conte Gaddo della Gherardesca, l’Ambasciatore Egiziano Rashed Ashraf e molte autorità istituzionali.

# Morselli, il chirurgo senza confini

Il «Premio Speciale Attilio Monti» è stato assegnato ieri sera al prof. Paolo G. Morselli, presidente di Interplast Italy, associazione di solidarietà sociale che riunisce chirurghi plastici, infermieri, anestesisti e volontari non sanitari.  
Fondata a Bologna nel 1988, organizza spedizioni nei Paesi in via di sviluppo, spesso martoriati dai conflitti e dove mancano le più elementari strutture sanitarie.  
Fare chirurgia plastica in questi paesi significa spesso intervenire ai limiti dell’impossibile. Ma è questa la sfida che il prof. Morselli, originario di Rubiera, in provincia di Reggio Emilia, ha raccolto 18 anni fa.  
La nascita dell’organizzazione parte da una richiesta avanzata all’epoca dal Vescovo di Dakka, nel Bangladesh, dopo aver visto un piccolo paziente affetto da labiopalatoschisi e operato dall’équipe bolognese.  
Fu l’inizio. Oggi, Interpalst Italy ha già portato a termine 48 missioni umanitarie, operando in sedici Paesi sparsi tra America Latina, Africa, Asia e intervenendo su oltre 2500 pazienti.

Un risultato che rende orgoglioso il chirurgo plastico dell’Ospedale Sant’Orsola e le centinaia di persone impegnate attorno a un motto: «Poter ridare la speranza e il sorriso a un essere umano è un’esperienza indimenticabile».

# Monti, il Cavaliere che fece l'impresa

IL 7 OTTOBRE di cent’anni fa nasceva Attilio Monti. 
Qui di seguito pubblichiamo il ricordo del Cavaliere tracciato ieri sera in occasione dell’assegnazione del «Premio Arte e Cultura La Bagnaia» promosso dall’Associazione a lui intitolata. 

Oggi avrebbe cent'anni e, nel ricordarlo, viene spontaneo chiedersi come era veramente Attilio Monti: era un grande uomo che va giustamente annoverato fra coloro, e non sono molti, che hanno concretamente contribuito alla rinascita di questo Paese dalle rovine della guerra e poi l'hanno accompagnato verso stadi sempre più elevati di industrializzazione e di benessere. Non so se le mie parole sapranno descriverne efficacemente la ricchezza umana e l’intelligenza imprenditoriale. 
Di sicuro so che fu un grande capitano d'industria, un grande finanziere ma soprattutto un uomo straordinario e so anche che, avendo avuto l'onore di lavorare per lui, ho avuto la possibilità, meglio la fortuna, di conoscerne la vitalità intellettuale, la stessa che lo ha portato nei vari e più diversi momenti della vita a vincere tutte le sfide che il destino gli ha posto davanti. 
Questo è stato Attilio Monti. Petrolio, raffinerie, navi, zuccherifici, aziende agricole, giornali, alberghi, proprietà immobiliari nei quattro angoli del mondo: tutto partendo da Ravenna, giovanissimo rappresentante di lubrificanti e carburanti. Questo è stato Attilio Monti.

Questo ed altro, molto altro ancora, nell'arco di una vita che è stata una lunga appassionante avventura fatta di intelligenza e di tenacia, di duro lavoro e di sagacia, di intuizioni brillanti e di abili ripensamenti. 
Quanto ha fatto parla di un uomo che, anche nei momenti difficili, ha sempre mirato a risultati importanti, che durassero nel tempo e garantissero, anche dopo di lui, quella continuità che aveva immaginato e voluto e che oggi sta saldamente nelle mani dell'amatissima figlia Marisa e dei nipoti Andrea e Claudio, mentre la nuova generazione già si affaccia alla tribuna dell’azienda di famiglia.
Non è un caso infatti che delle tante onorificenze della sua vita, comprese le ambitissime insegne dell'Ordine di Malta, la preferita era proprio quella di Cavaliere del Lavoro conferitagli da Gronchi nel 1955 che lo laureava a soli quarantanove anni come il più giovane nell'allora ristrettissima cerchia dei “principi dell'imprenditoria”.

Ma va anche subito aggiunto che Attilio Monti non credeva soltanto nel lavoro, nel risparmio e nella vita attiva. Egli era soprattutto una persona naturalmente elegante, nei modi come nell'animo, un autentico signore, istintivamente cortese, sempre a proprio agio sia nei frequenti rapporti con i maggiori protagonisti della vita politica ed economica italiana e mondiale sia negli incontri con le rappresentanze sindacali delle sue fabbriche. 
Sono tanti i dipendenti del “Carlino” o della “Nazione” che ricordano la sua disponibilità a riceverli per discutere i loro problemi anche quando le vertenze sembravano negare ogni possibilità di intesa.
Così come sono tante nel suo archivio le testimonianze dei leaders politici del tempo, uno per tutti Aldo Moro, che dimostrano di quanta stima godesse anche ai piani più alti dei Palazzi romani.

“Il vero segreto della fortuna di Attilio Monti – ha scritto Dino Biondi, che fu per lungo tempo suo collaboratore vicinissimo – è da ricercare nella grande facilità di comunicazione con chiunque l'incontrasse, nella sua capacità di intuire, al primo contatto, la vera personalità dell'interlocutore e nel sapergli trasmettere, se destinato ad avere rapporti con lui, la sua stessa vitalità e la sua stessa fiducia nelle avventure imprenditoriali da intraprendere”.

Chi ha lavorato con Attilio Monti è sempre rimasto sorpreso dalla sua abilità, spiccatissima, di sfrondare ogni argomento di tutti gli orpelli inutili per mettere immediatamente a nudo il nocciolo del problema, che sapeva poi analizzare con poche, rapide parole e avviare a soluzione con altrettanto concise direttive. 
Con quel viso che pareva duro, forse perché segnato dai baffi, e che invece si allargava spesso in uno dei sorrisi più accattivanti che abbia mai conosciuto, dolce e schietto. Un sorriso, è proprio il caso di dirlo, capace di conquistare tutti, anche coloro che eventualmente fossero angustiati da qualche pregiudizio.

Diventando nel 1966, esattamente quarant'anni fa, azionista di maggioranza dell'Eridania Zuccheri, detentrice del pacchetto maggioritario della Poligrafici, Monti si assicurava il controllo della società editrice bolognese. 
Ma non era un'operazione di matrice unicamente imprenditoriale: il Cavaliere, così era rispettosamente e affettuosamente chiamato da tutti noi, ravvisava nel “Carlino” la voce storica della terra in cui era nato e cresciuto, e perciò oggetto di una spiccata predilezione sentimentale e fors' anche di rivalsa nei confronti di larga parte di quell'imprenditoria bolognese che, scioccamente, nei primi tempi l'aveva tenuto ai margini. 
Si trattava comunque di un buon affare, ma per lui anche e soprattutto di un affare di cuore.
Senso del profitto e gusto del rischio non erano però tutto per Attilio Monti.
Nutriva interessi delicati, civetterie culturali, nobili puntigli da collezionista: raccoglieva, per esempio, calici d'argento di tutte le epoche (alcuni della Germania medievale bellissimi e rarissimi, forse unici). 
Le sue case come gli uffici delle sue aziende sono sempre stati impreziositi da grandi e piccoli capolavori di arte figurativa.

Oggi Attilio Monti riposa nella sua Ravenna. Nella città che aveva assistito alla sua impetuosa ascesa imprenditoriale, ma che soprattutto aveva contribuito a formare il suo carattere: sensibilissimo agli affetti familiari, tenace nel lavoro come nelle amicizie.
Da Ravenna era partito giovanissimo per la sua grande avventura umana, prima come commerciante di lubrificanti poi come importatore e raffinatore di petrolio e, ancora, come leader del mercato del gas liquido.
La guerra distrusse il deposito costiero che Monti con tanti sacrifici aveva realizzato. Non si perse d'animo e ricominciò da zero: pensando ancor più in grande. 
Ricostruì ciò che era andato perduto affiancandogli una raffineria a ciclo completo per il trattamento degli oli minerali che nel 1950 prese il nome di Sarom, quindi puntò sul mercato del gas liquido che avrebbe raggiunto di lì a poco una forte espansione.
Il passo più importante e più difficile era fatto: il coraggio aveva avuto ragione della sorte.

Vennero poi i giorni delle grandi raffinerie e delle grandi petroliere. 
E quelli dello zucchero e dei giornali: il Resto del Carlino e La Nazione, (a cui si aggiungeranno in epoche successive Il Piccolo di Trieste, Il Tempo di Roma e Il Giorno di Milano).
Da giovane imprenditore a grande finanziere. Il destino era però nuovamente in agguato e nel '73 , con la guerra del Kippur, tentò ancora di metterlo knock out. Non arrivava greggio, le raffinerie, da Volpiano a Gaeta, a Milazzo erano a secco e gli impianti fermi. 
La sfida si presentava questa volta ancora più cruda, ma Attilio Monti seppe con intelligenza e tenacia vincere di nuovo. 
Non dimenticherò mai il racconto di quei suoi giorni amari. 
Ma il sapore della rinascita gli dava lo smalto per nuove affascinanti avventure. Di quegli anni ricordava con orgoglio che “il Gruppo Monti dava lavoro a circa trentamila persone”.
Ecco dove riponeva il senso della vita: nel lavoro. 
Quello suo e quello degli altri, come fonte di benessere ma soprattutto di certezza. “Chi lavora con me - diceva con soddisfazione - non ha mai lasciato la propria famiglia nelle preoccupazioni”. 
Col passare del tempo nel suo cuore s'erano fatti una nicchia speciale i giornali: li curava, li coccolava quasi, li amava. Li pensava proiettati nel futuro (per primo in Italia capì che andavano trasformati e volle per loro la grande rivoluzione delle nuove tecnologie). 
E dei giornali andava fiero, guidandoli con la saggezza del grande patriarca che aveva visto sempre il futuro con chiarezza. 
Così come penso che andrebbe fiero oggi di questo Premio che porta il suo nome e lo lega alle dure vicende umane dei più giovani. 
Soprattutto con loro e per loro ha sempre guardato negli occhi il futuro. Resta di lui il ricordo di un uomo forte ma non duro, di un imprenditore audace ma non temerario, di un amministratore oculato ma sensibile alle esigenze dei dipendenti, di un conversatore arguto ma riservato, di un marito, padre e nonno tenero ma senza inutili smancerie. Tutto questo è stato Attilio Monti. 
E il suo ricordo si fa sempre più dolce.

di Marco Leonelli

# Il senso della vita

Firenze, 8 ottobre 2006 - I campioni della solidarietà sono gli eroi del nostro tempo. 
Fanno del bene agli altri, ai poveri e agli emarginati, ai malati e agli anziani, ai bambini perseguitati e agli abbandonati. Non alzano mai la voce, anche per questo è un piacere ascoltarli. 
Se ne infischiano delle divisioni di razza, religione, politica: aiutano quelli che hanno bisogno, senza chiedere loro la carta d'identità, chi siano, in chi credano, come la pensino. 
Non conoscono stagioni di riposo e di vacanze. Obbediscono ai principi universali di generosità e di altruismo. 
Per questo è preziosa ogni occasione per conoscerli e per ammirarli, per parlare di loro e con loro. 
Lo ha confermato la cerimonia di assegnazione del Premio Arte e Cultura La Bagnaia, attribuito a Mariapia Fanfani, applaudita insieme con Sugata Mitra, Scott Neeson, Marilis Windisch-Graetz e Paolo Morselli. 
La circostanza è stata resa ancora più significativa dal centenario della nascita di Attilio Monti, un uomo che ha contribuito a ricostruire l'Italia dopo la seconda guerra mondiale e il cui nome appartiene alla storia dell'imprenditoria del nostro Paese. 
La sua memoria viene onorata con un riconoscimento che invita tutti a riflettere sul senso della vita. 
Che non è né un reality né una fiction. Ma il mestiere quotidiano di pensare anche agli altri.

di Xavier Jacobelli
